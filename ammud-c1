Aselmed n tmaziɣt deg Lezzayer.
Tessuli tedwilt n usileɣ n ṣa tmerwin n yiselmaden n tutlayt n tmaziɣt.
Ass-nni n lexmis iɛeddan, mraw deg yulyu, sin yigiman d mraw d tẓa, yessuli usileɣ n yiselmaden.
D tasnawit n tusnakt n lwilaya n Lezzayer, i d-yesdurin tannant-agi n usileɣ, n yiselmaden n tutlayt n tmaziɣt.
D iselmaden isdawanen d yimaswaḍen n tutlayt n tmaziɣt.
Llan-d i lmendad-nsen ɣef teɣzi n xemsa wussan.
Yella-d usileɣ-agi, yeddan seg wass-nni n lḥedd, ṣa deg yulyu armi d ass-nni n lexmis, mraw d yiwen deg yulyu.
Yella-d, ddaw leɛnaya n Uɣlif n usegmi aɣelnaw d Useqqamu Unnig n Timmuzɣa.
Deg usileɣ-a, n xemsa wussan, ttwaferqen yiselmaden-agi ɣef yisikwan, yezzi deg-s wawal ɣef ddeqs n temsal.
Gar temsal-agi, aseqdec n uwfus aɣurbiz, d wugur n tsebḍut i d-ttmaggaren yiselmaden.
Yella-d daɣen, asqerdec n usenfar n udlis n tmesliwt, tarrayt n uselmed n tutlayt n tmaziɣt.
Asqerdec daɣen n wallalen isensegmanen, yeqqnen ɣer uselmed, asaḍuf aɣurbiz d tsekla tamaziɣt.
Yal aselmad neɣ amaswaḍ imsileɣ, wwin-d isental mgaraden, deg usileɣ-agi.
Ass-nni aneggaru n usileɣ-agi, yemmeslay-d Mass Cemmax Saɛid ɣef tira n uḍris agelman.
Aḍris agelman, tella deg-s tsiwelt akked tira n tullist, s usentel ilelli.
Tessuli temlilit-agi n usileɣ, s tmenna n yisefra sɣur amedyaz ameqqran n teqbaylit, Ben Muḥemmed.
Ben Muḥemmed, yewwi-d asefru-nni "Yemma tedda ḥafi".
Deg tulya n tedwilt-agi n usileɣ, iberreḥ-d uneɣlaf n usegmi aɣelnaw, Ɛabdelḥakim Bellabed.
Iberreḥ-d s tḥawcat yerzan tutlayt n tmaziɣt.
Yenna-d : "Aselmed n tmaziɣt deg uɣerbaz amenzu, ad yettwaseǧhed s ukkuẓ tmerwin n yiselmaden imaynuten.
Aṭas n yiselmaden i d-yeffɣen, ussan iɛeddan, seg tesdawit n yiselmaden n Buzzariɛa.
Yennerna wuṭṭun n yiselmaden n tmaziɣt, s wugar n mraw d kraḍ n tikkal.
Yennerna, ɣef wasmi tebda tettwaselmed deg useggas, n wagim d tẓa twinas d tẓa tmerwin d semmus.
Nɛedda seg snat twinas d kraḍ tmerwin d kraḍ n yiselmaden, ɣer kraḍ twinas d kraḍ tmerwin d tẓa.
Kraḍ twinas d kraḍ tmerwin d tẓa n yiselmaden, deg useggas-agi aɣurbiz ideg nella.
Ikemmel yemmeslay-d, Abdelḥakim Bellabed, ɣef tɣara n uselmed n tutlayt-a.
akken daɣen, i d-neslul taseqqamut n yimaswaḍen n tutlayt d wid n usegmi.
Iberreḥ-d yimḍebber amenzu n uɣlif n usegmi aɣelnaw.
Uṭṭun n yinelmaden yeqqaren tamaziɣt, yettnerni seg useggas ɣer wayeḍ.
Nessaweḍ akka tura ɣar kraḍ twinas d tẓa tmerwin n yinelmaden.
Yella-d waya, s uxeddim igerrzen n Teseqqamut tamcarekt gar uɣlif n usegmi d Useqqamu Unnig n Timmuzɣa.
Aseḥṛes diɣ deg temlilit-agi n usileɣ, ɣef usnerni d usebɣer n tutlayt n tmaziɣt deg uselmed.
Tukci n ttawilat ilaqen i tutlayt-agi, i wakken ad tettwaselmed deg ukkuẓ tmerwin d ṭam n liwayat.
Tadwilt-a n usileɣ, tella-d deg wahil i yega ugezdu-ines s tallelt n Ueqsqamu Unnig n Timmuzɣa.
Ayagi i lfayda n yiselmaden n tmaziɣt.
Yesmekta-d daɣen, tadwilt n usileɣ i d-suddsen ilindi deg Ɛin Timucent.
Tadwilt i d-yellan, i lfayda n snat twinas n yiselmaden, n lwilayat n umalu n tmurt.
Yetturaǧu, ad d-tili tedwilt am ta deg tuɣalin taɣurbizt, i d-itteddun deg Tbatent.
Tin ara d-yilin deg tbatent, ad d-tili i lfayda n twinest n yiselmaden n usamar n tmurt.
Arraz "Meksa Ɛabdelqader" i yicennayen ilmeẓyen.
Ad mḥezwaren azal n snat tmerwin d kraḍ, n yilmeẓyen ɣef warraz-a.
Tekfa tallit n ujerred, ass-nni n kraḍ tmerwin yunyu sin yigiman d mraw d tẓa.
Tberreḥ-d, tddukkla tadelsant "Tussna" n taddart n Ubiẓar, s wumuɣ n yimsizewren n temsizzelt-agi.
Gar wayen i d-ibanen deg wulɣu n tddukkla timsuddest, ad yili umḥizwer n snat tmerwin d kraḍ n yicennayen.
Ad yili umḥizwer n snat tmerwin d kraḍ, n yicennayen ilmeẓyen ɣef warraz-agi "Meksa Ɛabdelqader", deg tezrigt-is tamenzut.
Ilmeẓyen ara ittekkin deg temsizzelt-agi, ad ilin gar ṭam ɣer snat tmerwin d sin, n yiseggasen di leɛmer-nsen.
Mraw deg-sen, ad mḥezwaren ɣef warraz n Meksa Ɛabdelqader, n tewsit ccna s taɣect "acapella".
Mraw d kraḍ n yilmeẓyen-nniḍen, ad mḥezwaren ɣef warraz n Meksa Ɛabdelqader, n tewsit ccna s wallal n uẓawan.
Arraz n wallal n uẓawan, ad rnun ad t-fken i yiwet gar snat n tewsatin-agi i d-nebder.
Ma ɣef yilugan-nniḍen n temsizzelt-agi, ulac ccna s ṣṣenf n ugraw, ala awḥid i yellan.
Rnu ɣer turart n kra n wallalen n uẓawan, i telṭac-nni n ṣṣenf n ccna s wallal.
Ilaq, yal imsezwer ad d-yecnu snat n tezlatin.
Yiwet ad tili d afran n yilemẓi-nni, tayeḍ ilaq ad tili n ucennay Meksa Ɛabdelqader.
Ad tili temsizzelt-agi n lwilaya, deg tezrigt-is tamenzut, deg uɣerbaz Ben Ɛmer Ḥmed n taddart n Ubizar.
Ad d-tili deg ussan, n snat tmerwin d ukkuẓ akked snat tmerwin d semmus deg yulyu.
Ma d ahil n temsizzelt-agi, ad d-yili d anesbaɣur.
Mbeɛd tulya tunṣibt n tfaska-a, ad tebdu temsizzelt s timmad-is, gar snat tmerwin d kraḍ n yilmeẓyen.
Ɣer tmeddit n wass, ad tettunefk tegnit i turart n tmezgunin.
Deg wass wis sin, ad yili usersi n tmeqqunt n yijeǧǧigen ɣef uẓekka n Meksa, yellan deg taddart n Mira.
Mbeɛd tirza ɣer uẓekka n Meksa, deffir-s kan ad ilint ddeqs n tnagiyin, ɣef tudert n ucennay-agi ilemẓi. 
Tameddit n wass, d aberreḥ s yigemmaḍ d tukci n warrazen i wid ara d-yufraren.
Ad tessali temsizzelt-agi, s tmeɣra n ccna n yinebgawen n lḥerma n tejmilt-a, Ɛli Ideflawen d Ḥsen Aḥris.
Ɣef teɣzi n sin wussan, tella-d temsikent ɣef tudert d umecwar n Meksa Ɛabdelqader.
Ɣer yiḍ, ad kemmlen leqdicat idelsanen, gar usenɛet n leqdic n usikew n uẓawan n tddukkla-a.
Tameɣra n ugraw n ccna i yigerdan "Amaḍal Kids."
Imsuddsen n leqdic-agi, furṣen tagnit,  i usebɣes n yinelmaden i d-yufraren deg yikayaden iɣurbizen.
Asebddad i Matub Lwennas wayeḍ i Laymac Aɛmaṛ.
Bdan yimuhal n lebni-nsen ddurt iɛeddan.
Ddurt iɛeddan, i bdan lecɣal n lebni n sin yisebddaden-agi n usmekti.
Yiwen i uɣewway Matub Lwennas, wayeḍ i ugrawliw Laymac Aɛmaṛ.
Sin-agi n yirgazen, i yefkan tarwiḥt-nsen d asfel ɣef tmurt, yiwen i tegrawla tazzayrit, wayeḍ i umennuɣ amaziɣ.
Yella-d usersi n tmeqqunt n yijeǧǧigen ɣef uẓekka n umeɣras.
Ameɣras Laymac Aɛmaṛ, yellan deffir n tlalit n Yitri n Tefriqt n Ugafa.
Itri n Tefriqt n Ugafa, ilul-d deg useggas n wagim d tẓa twinas d snat tmerwin d seddis.
D tagnit i ḥedren yiɛeggalen, n tddukkla Laymac Aɛmaṛ d wid n tesbeddit Matub Lwennas, ɣef uqerru-is Malika Matub.
Llan diɣ imḍebbren n tɣiwant n At Ddwala.
Dinna, i d-iberreḥ Mass Fexxar Aɛmar, imḍebber deg tɣiwant n At Ddwala, s wayagi.  
Am wakken i asen-nṛeggem i snat n twaculin-agi d yimezdaɣ-nneɣ, yewweḍ-d wass i nurǧa acḥal-aya.
Ass-a, d ass ur necbi wiyaḍ, ad yeqqim deg umezruy n temnaḍt-nneɣ.
Rran tajmilt meqqren i sin-agi n yirgazen meqqren.
Ikemmel yenna-d: Aḥric amenzu n usenfar-agi, ad d-yesqam s wazal n seddis yigiman d ṭam tmerwin yimelyan
Kraḍ twinas d ṭam tmerwin yimelyan, d taɣiwan-nneɣ ara ten-iqablen.
Ma d kraḍ twinas yimelyan-nniḍen d Aseqqamu Aɣerfan n Lwilaya ara ten-iqablen.
Ad ttwaxdamen yisebddaden-agi, almend n yilugan igreɣlanen swayes xeddmen isebddaden.
Beddu n lecɣal n sin n yisebdaden-agi, yella-d i lmend n usmekti n umulli n tlalit nLaymac Aɛmaṛ.
Laymac Aɛmaṛ, ilul ass n ṣa deg yulyu, deg useggas, agim d ṭam twinas d tẓa tmerwin d semmus.
Ad d-nesmekti kan, aẓru amezwau n lebni-nsen, yettwasers ass-nni n snat tmerwin d semmus yunyu iɛeddan.
Yettwasers i lmend n umulli wis n snat tmerwin d yiwen, n tmenɣiwt n ucennay Matub Lwennas.
Ad d-yili lebni-nsen deg tlemmast n temnaḍt n At Ddwala, sdat kan n usɣim n ladayṛa.
Cwiṭ seg tmucuha n leqbayel.
Aɣbel mačči d nnaqus.
Aggaḍ ɣer yiswi, mačči d awal kan, s wawal weḥd-s.
Yiwen, ur ixeddem ayen i as-yellan di lbal.
Qarren yiwen n zzman, awal s wazal-is, dduklen iɣerdayen di tseqqamut i wakken ad rren talast i umcic.
Amcic i d-iɣeḍlen fell-assen lḥif.
Yenṭeq umeqqran deg-sen: "Ay iɣerdayen, ass-a snejmaεeɣ-ken-id akken ad d-naf tikti i lbaṭel-agi"
Lbaṭel-agi i la ideṛṛun fell-aɣ, yal ass si tama n umcic”.
Qimmen yal yiwen la d-yettakk tikti-s, maca ta tzad ta tenqes.
Iɣli-d yiwen s tikti d lεali-tt.
Yenna-asen: "Ay ayetma, ad d-nejmeε idrimen, ad d-naɣet naqqus, ad as-t-nεelleq di temgerḍt-is."
Ad nuɣal, yal ma ara as-nsell i nnaqus, ad neḥṣu yis-s, ad nerwel.
Feṛḥen yakk yiɣerdayen s tikti-nni acku telha.
Maca, tuɣal gar-asen, yal yiwen yeqqar-as ur sεiɣ ara adrim.
Wayeḍ yeqqar-as, nekk ur xeddmeɣ ara, amek ara d-fkeɣ aḥric-iw seg wazal n nnaqus.
Ihi, yekker wawal, tikti telha, nnaqus ɣlay.
Yenṭeq yiwen n uɣerda, d netta akk i d igellil.
"Ay ayetma, naqqus yeshel, d nekk ara t-id-yaɣen, maca aɣbel d anwa ad as-t-iεellqen."
Dɣa yeɣli-d wugur n tidet, yal yiwen yebra i wallen-is.
Ad ikemmel uxeddim n yisenfaren, deg Mɛetqa,  deg wussan i d-iteddun.
Aneḥbus n yisenfaren yemgaraden, seg i d-sfaydi tɣiwant n Mεetqa, deg εecrin n yiseggasen iεeddan.
Ssebba, d aɣbel n lexṣas n tedrimt, i iḥuzan tamurt n Lezzayer.
Yules uxeddim, ussan-agi ineggura, deg tuget n yinidan n tɣiwant.
Gar yisenfaren-agi, tamkerḍit n tɣiwant yebdan deg useggas n sin yigiman d ṣa, ar ass-a urεad tekfi.
Asenfar n tfarawt n tɣiwant, yebdan s uxeddim deg sin yigiman d ṭam, ideg mazal lecɣal urεad kfin.
Asenfar n yinarayen n tɣiwant, i yebdan deg useggas n sin yigiman d mraw d sin.
Uguren-agi n uneḥbus n yisenfaren, ḥuzan yakk tiɣiwanin n lwilaya n Tizi Uzzu.
Rnu ɣer waya, asetehzi n yiεeggalen n yiseqquma i iεeddan deg tɣiwant.
Tikklt-agi, imeḍebbren teεna temsalt, beggnen-d lebɣi-nsen s ukemmel, n wayen yakk d-yeqqimen deg yisenfaren-agi igejedanen.
Akken ad ilin wejden deg taggara n useggas ideg nella.
Inidan-agi, ad d-xelqen aṭas n yimekwan n lxedma, i yimezdaɣ n tɣiwant.
